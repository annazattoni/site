---
title: "Siti, canali social, newsletter e campagne adv"
description: "Oltre alle parole c'è (un bel po') di più!"
date: "2020-08-30T22:12:03.284Z"
---

**Semplicità**, **originalità**, **qualità**, **strategia**: questi sostantivi, secondo me, descrivono i contenuti capaci di distinguersi nella mischia.

Capire agilmente ciò che si stia leggendo, orientarsi bene fra le pagine di un sito, compiere un'azione sentendosi rassicurati: un copywriter è l'artefice di queste e di altre "magie", per la gioia degli esploratori del web, del popolo social e delle aziende.

Affinché la navigazione su un sito non si tramuti in un'esperienza mistica, serve avere **contenuti leggibili**, di **facile comprensione** e inseriti in una specifica **strategia**. 
Lo stesso vale per i post sui canali social e per i testi destinati alle campagne adv, obbligatoriamente coerenti con quelli del sito di riferimento.

C'è bisogno di una comunicazione capace di attenersi fedelmente ai valori e alla personalità del marchio. Una comunicazione chiara, trasparente, in linea con gli obiettivi di business e con il pubblico di riferimento (nel caso lo si conosca). 
Supponiamo di trovarci di fronte a Elisabetta II e a Ozzy Osbourne: useremmo lo stesso linguaggio per entrambi? O forse, a seconda di chi avessimo davanti, diversificheremmo il nostro modo di parlare?
Non so tu, ma io opto per la seconda opzione.

Redigere testi per un sito, per un canale social, per una newsletter o per una campagna adv non è la stessa cosa. Ognuna di queste attività ha le proprie esigenze. 
In linea di massima, però, mi attengo a questo *modus operandi*:

- faccio sì che le parole rispecchino l'**identità** e i **valori** dell'attività business di cui mi sto facendo portavoce, mantenendo coerenza fra i canali;
- **modulo** la comunicazione in base al canale di destinazione e al pubblico di riferimento;
- scelgo i termini che possano descrivere un concetto, un prodotto o un servizio con **semplicità** e **immediatezza**;
- lavoro affinché i testi siano caratterizzati da un'**alta leggibità**, da pc e da mobile;
- presto molta attenzione alla **grammatica**, all'**ortografia** e alla **sintassi**;
- miro a produrre **contenuti utili** che, oltre a generare e/o migliorare il traffico sui canali del mio Cliente, contribuiscano a costruire la sua reputazione online;
- scrivo con l'obiettivo di trasmettere **fiducia** e **trasparenza**;
- su richiesta, produco contenuti in ottica **SEO** attraverso la scelta delle migliori parole chiave e l'adozione dei giusti accorgimenti tecnici;


_"Parole, parole, parole... parole fra noi"_, canta Mina.
L'importante è che non siano parole qualsiasi, ma quelle capaci di comunicare al meglio il tuo lavoro!
